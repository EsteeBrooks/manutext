חיים שבע שמחות את פניך נעימות בימינך נצח :
תפלה לדוד שמעה יהוה צדק הקשיבה רנתי האזינה
תפילתי בלא שפתי מרמה : מלפניך משפטי יצא עיניך
תחזינה מישרים : בחנת לבי פקדת לילה צרפתני בל תמצא
זמותי בל יעבר פי : לפעלות אדם בדבר שפתיך אני שמרתי
ארחות פריץ : תמך אשרי במעגלתיך בל נמטו פעמי : אני [/]
קראתיך כי תענני אל הט אזנך לי שמע אמרתי : הפלה
חסדיך מושיע חוסים ממתקוממים בימינך : שמרני כאישון בת
עין בצל כנפיך תסתירני : מפני רשעים זו שדוני אויבי בנפש
יקיפו עלי : חלבמו סגרו פימו דברו בגיאות : אשורנו עתה
סבבוני עיניהם ישיתו לנטות בארץ : דמינו כאריה יכסף
לטרף וככפיר ישב במסתרים : קומה יהוה קדמה פניו הכריעהו
פלטה נפשי מרשע חרבך : ממתים ידך יהוה ממתים מחלד
חלקם בחיים וצפונך תמלא בטנם ישבעו בנים והניחו יתרם
לעולליהם : אני בצדק אחזה פניך אשבעה בהקיץ ˙
תמונתך :
למנצח : לעבד יהוה לדוד אשר דבר ליהוה את דברי
השירה הזאת ביום הציל יהוה אתו מכף כל
איביו ומכף ומיד שאל : ויאמר ארחמך יהוה חזקי :
יהוה : סלעי ומצודתי ומפלטי אלי צורי אחסה
בו מגני וקרן ישעי משגבי : מהלל אקרא יהוה ומן איבי
אושע : אפפוני חבלי מות ונחלי בליעל יבעתוני :
חבלי שאול סבבוני קדמוני מוקשי מות : בצר לי אקרא
יהוה ואל אלהי אשוע ישמע מהיכלו קולי