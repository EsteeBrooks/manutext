להשיב חמתו מהשחית : וימאסו בארץ חמדה לא
האמינו לדברו : וירגנו באהליהם [ו]לא שמעו בקול
יהוה : וישא ידו להם להפיל אתם במדבר :
ולהפיל זרעם בגוים ולזרותם בארצות :
ויצמדו לבעל פעור ויאכלו זבחי מתים :
ויכעיסו במעלליהם ותפרץ בם מגפה :
ויעמד פינחס ויפלל ותעצר המגפה :
ותחשב לו לצדקה לד[ו]ר וד[ו]ר עד עולם :
ויקציפו על מי מריבה וירע למשה בעבורם :
כי המרו את רוחו ויבטא בשפתיו :
לא השמידו את העמים אשר אמר יהוה להם :
ויתערבו בגוים וילמדו מעשיהם :
ויעבדו את עצביהם ויהיו להם למוקש :
ויזבחו את בניהם ואת בנותיהם לשדים :
וישפכו דם נקי דם בניהם ובנתיהם אשר זבחו לעצבי
כנען ותחנף הארץ בדמים : ויטמאו במעשיהם ויזנו
במעלליהם : ויחר אף יהוה בעמו ויתעב את נחלתו :
ויתנם ביד גוים וימשלו בהם שנאיהם :
וילחצום איביהם ויכנעו תחת ידם :
פעמים רבות יצילם והמה ימרו בעצתם וימכו בעונם :
וירא בצר להם בשמעו את רנתם : ויזכר להם בריתו
וינחם כרב חסדיו : ויתן אתם לרחמים
לפני כל שביהם : הושיענו יהוה אלהינו וקבצינו
מן הגוים להדות לשם קדשך להשתבח בתהלתך :
ליהוה כי טוב כי לעולם חסדו :
יאמרו גאולי יהוה אשר גאלם מיד צר :
ומארצות קבצם ממזרח וממערב מצפון ומים :
תעו במדבר בישימון דרך עיר מושב לא מצאו :
רעיבים גם צמיאים נפשם בהם תתעטף :
ויצעקו אל יהוה בצר להם ממצקתיהם יצילם :
וידריכם בדרך ישרה ללכת אל עיר מושב :
יודו ליהוה חסדו ונפלאותיו לבני אדם :
כי השביע נפש שוקקה ונפש רע[י]בה מלא טוב :
ישבי חשך וצלמות אסירי עני וברזל :
כי המרו אמרי אל ועצת עליון נאצו :
ויכנע בעמל לבם כשלו ואין עזר :
ויזעקו אל יהוה בצר להם ממצוקתיהם יושיעם :
הדו
ברוך יהוה אלהי ישראל מן העולם ˙ ועד העולם
ואמר כל העם אמן הללויה :