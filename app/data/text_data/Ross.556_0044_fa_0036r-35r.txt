אם יעזבו בניו תורתי ובמשפטי לא ילכון :
אם חקתי יחללו ומצותי לא ישמרו : ופקדתי בשבט
פשעם ובנגעים עונם : וחסדי לא אפיר מעמו ולא
אשקר באמונתי : לא אחלל בריתי ומוצא שפתי
לא אשנה : אחת נשבעתי בקדשי אם לדוד אכזב :
זרעו לעולם יהיה וכסאו כשמש נגדי : כירח יכון לעולם
ועד בשחק נאמן סלה : ואתה ותמאס התעברת
עם משיחך : נארת(ה) ברית עבדך חללת לארץ נזרו :
פרצת כל גדרותיו שמת מבצריו מחתה : שסהו כל עברי
דרך היה חרפה לשכניו : הרימות ימין צריו השמחת
כל איביו : אף תשיב צור חרבו ולא הקמתו [במ']
במלחמה : השבת מטהרו וכסאו לארץ מגרתה :
הקצרת ימי עלומיו העטית עליו בושה סלה : עד
מה יהוה תסתר לנצח תבער כמו אש חמתך : זכר אני
מה חלד על מה שוא בראת כל בני אדם : מי גבר יחיה
ולא יראה מות ימלט נפשו מיד שאול סלה :
איה חסדיך הראשנים יהוה נשבעת לדוד באמונתך :
זכר יהוה חרפת עבדיך שאתי בחיקי כל רבים
עמים : אשר חרפו איביך יהוה אשר חרפו
עקבות משיחך : ברוך
יהוה לעולם אמן ואמן ˙˙ :
למשה איש האלהים אדני מעון אתה היית לנו בדור
ודר : בטרם הרים ילדו ותחולל ארץ ותבל ומעולם ועד
עולם אתה אל : תשב אנוש עד דכא ותאמר שובו בני
אדם : כי אלף שנים בעיניך כיום אתמל כי יעבר
ואשמורה בלילה : זרמתם ש[י]נה יהיו בבקר כחציר
יחלף : בבקר יציץ וחלף לערב ימולל ויבש :
כי כלינו באפך ובחמתך נבהלנו : שת עונתינו לנגדך
עלומנו למאור פניך : כי כל ימינו פנו בעברתך
כלינו שנינו כמו הגה : ימי שנותינו בהם שבעים שנה
ואם בגבורות שמנים שנה ורהבם עמל ואון כי גז
חיש ונעופה : מי יודע עז אפך וכיראתך עברתך :
למנות ימינו כן הודע ונביא לבב חכמה :

שובה יהוה עד מתי והנחם על עבדיך :
שבענו בבקר חסדך ונרננה ונשמחה (ב)כל ימינו :
שמחנו כימות עיניתנו שנות ראינו רעה : יראה אל
עבדיך פעלך והדרך על בניהם : ויהי נעם יהוה ˙˙
אלהינו עלינו ומעשה ידינו כוננה עלינו ומעשה ידינו
תפלה