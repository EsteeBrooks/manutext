קשת נחושה זרועתי : ותתן לי מגן ישעך וימינך
תסעדני וענותך תרביני : תרחיב צעדי תחתי ולא מעדו
קרסלי : ארדף איבי ואשיגם ולא אשוב עד כלותם
אמחצם ולא יוכלו קום יפלו תחת רגלי : ותאזרני חיל
למלחמה תכריע קמי תחתי : ואיבי נתת לי ערף
ומשנאי אצמיתם : ישועו ואין מושיע על יהוה ולא ענם :
ואשחקם כעפר על פני רוח כטיט חצות אריקם :
תפלטני מריבי עם תשימני לראש גוים עם לא ידעתי
יעבדני : לשמע אזן ישמעו לי בני נכר יכחשו לי :
בני נכר יבלו ויחרגו ממסגרתיהם : חי יהוה וברוך צורי
וירום אלוהי ישעי : האל הנתן נקמות לי וידבר
עמים תחתי : מפלטי מאיבי אף מן קמי תרוממני מאיש
חמס תצילני : על כן אודך בגוים יהוה ולשמך
אזמרה : מגדיל ישועת מלכו ועשה חסד למשיחו לדוד ולזרעו
עד עולם :
למנצח מזמור לדוד : השמים מספרים כבוד אל ומעשה
ידיו מגיד הרקיע : יום ליום יביע אומר ולילה
לילה יחוה דעת : אין אמר ואין דברים בלי נשמע קולם : בכל
הארץ יצא קום ובקצה תבל מליהם לשמש שם אהל
בהם : והוא כחתן יצא מחופתו ישיש כגבור לרוץ ארח : מקצה
השמים (ו)מוצאו ותקופתו על קצותם ואין נסתר מחמתו : תורת
יהוה תמימה משיבת נפש עדות יהוה נאמנה מחכימת פתי :
פקודי יהוה ישרים משמחי לב מצות יהוה ברה מאירת
עינים : יראת יהוה טהורה עומדת לעד משפטי יהוה אמת