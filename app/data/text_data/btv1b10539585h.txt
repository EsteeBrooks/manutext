פתוחות אל הבית הזה לילה ויום אל
המקום אשר אמרת והיה שמי שם
לשמוע אל התפילה אשר יתפלל
עבדך אל המקום הזה : ושמעת אל
תחנת עבדך ועמך ישראל אשר
יתפללו אל המקום הזה ואתה
תשמע אל מקום שבתך אל השמים
ושמעת וסלחת : את אשר יחטא
איש לרעהו ונשא בו אלה להאלתו
ובא אלה לפני מזבחך בבית הזה :
ואתה תשמע השמים ועשית
ושפטת את עבדיך להרשיע [ר/]
רשע לתת דרכו בראשו ולהצדיק
צדיק לתת לו כצדקתו :
בהנגף עמך ישראל לפני אויב כי
יחטאו לך ושבו אליך והודו את
שמך והתפללו והתחננו אליך בבית
הזה : ואתה תשמע השמים
וסלחת לחטאת עמך ישראל
והשבתם אל האדמה אשר נתת
לאבותם : בהעצר שמים ולא
יהיה מטר כי יחטאו לך והתפללו
אל המקום הזה והודו את שמך
ומחטאתם ישובון כי תענם : ואתה
תשמע מן השמים וסלחת לחטאת
עבד[י]ך ועמך ישראל כי תורם את
הדרך הטובה אשר ילכו בה ונתתה
מטר על ארצך אשר נתתה לעמך
לנחלה : רעב כי יהיה בארץ
דבר כי יהיה שדפון ירקון ארבה
חסיל כי יהיה כי יצר לו איבו בארץ
שעריו כל נגע וכל מחלה : כל תפילה
כל תחינה אשר יהיה לכל אדם
לכל עמך ישראל אשר ידעון [אי']
איש נגע לבבו ופגע ופרש כפיו
אל הבית הזה : ואתה תשמע [/]
השמים מכון שבתך וסלחת
ועשית ונתת לאיש ככל דרכיו
אשר תדע את לבבו כי אתה
ידעת לבדך את לבב כל בני האדם :
למען ייראוך כל הימים אשר הם
חיים על האדמה אשר נתת
לאבותינו : וגם אל
הנכרי אשר לא מעמך ישראל
הוא ובא מארץ רחוקה למען שמך :
כי ישמעון את שמך הגדול ואת
ידך החזקה וזרעך הנטויה ובא
והתפלל אל הבית הזה : אתה
תשמע השמים מכון שבתך
ועשית ככל אשר אליך הנכרי
למען ידעון כל עמי הארץ את
שמך ליראה אתך כעמך ישראל