ויצו משה ויעבירו קול במחנה לאמר
איש ואשה אל יעשו עוד מלאכה
לתרומת הקדש ויכלא העם מהביא : [ו/]
והמלאכה היתה דים לכל המלאכה [ל/]
לעשות אתה והותר :
ויעשו כל חכם לב בעשי המלאכה
את המשכן עשר יריעת שש משזר
ותכלת וארגמן ותולעת שני כרבים [מע']
מעשה חשב עשה אתם : ארך היריעה
האחת שמנה ועשרים באמה ורחב [אר']
ארבע באמה היריעה האחת מדה אחת
לכל היריעת : ויחבר את חמש היר[י]עת
אחת אל אחת וחמש יריעת חבר אל [/]
אחת : ויעש ללאת תכלת על שפת [היר']
היריעה האחת מקצה במחברת כן עשה
בשפת היריעה הקיצונה במחברת השנית :
חמשים ללאת עשה ביריעה האחת
וחמשים ללאת עשה בקצה היריעה
אשר במחברת השנית מקבילת הללאת
אחת אל אחת : ויעש חמשים קרסי זהב
ויחבר את הירעת אחת אל אחת בקרסים
ויהי המשכן אחד :
ויעש יריעת עזים לאהל על המשכן
עשתי עשרה יריעת עשה אתם : ארך
היריעה האחת שלשים באמה וארבע
אמות רחב היריעה האחת מדה אחת
לעשתי עשרה יריעת : ויחבר את חמש
היריעת לבד ואת שש היריעת לבר