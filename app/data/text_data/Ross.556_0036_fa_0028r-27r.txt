וירד מים [ו]עד ים ומנהר עד אפסי ארץ : לפניו יכרעו
ציים ואיביו עפר ילחכו : מלכי תרשיש ואיים מנחה
ישיבו מלכי שבא וסבא אשכר יקריבו : וישתחוו
לו כל מלכים כל גוים יעבדוהו : כי יציל אביון
משוע ועני ואין עזר לו : יחס על דל ואביון
ונפשות אביונים יושיע : מתוך ומחמס יגאל נפשם
ויקר דמם בעיניו : ויחי ויתן לו מזהב שבא ויתפלל
בעדו תמיד כל היום יברכנהו : יהי פ[י]סת בר בארץ
בראש הרים ירעש כלבנון פריו ויציצו מעיר כעשב
הארץ : יהי שמו לעולם לפני שמש ינון שמו ויתברכו
בו כל גוים יאשרוהו : ברוך יהוה אלהים אלהי
ישראל עשה נפלאות לבדו : וברוך שם כבודו
לעולם וימלא כבודו את כל הארץ אמן ואמן :
כלו תפלות דוד בן
ישי :
לאסף אך טוב לישראל אלהים לברי לבב :
ואני כמעט נטוי [ל]רגלי כאין שפכה אשורי :
כי קנאתי בהוללים שלום רשעים אראה :
כי אין חרצבות למותם ובריא אולם : בעמל אנוש
אינמו ועם אדם לא ינוגעו : לכן ענקתמו גאוה
יעטף שית חמס למו : יצא מחלב עינימו עברו
משכיות לבב : ימיקו וידברו ברע עשק ממרום ידברו :
שתו (ב)שמים פיהם [ולש'] ולשונם תהלך בארץ :
לכן ישיב עמו הלם ומי מלא ימצו למו :
ואמרו איכה ידע אל ויש דעה בעליון :
הנה אלה רשעים ושלוי עולם השגו חיל :
אך ריק ז[י]כיתי לבבי וארחץ בנקיון כפי :
ואהי נגוע כל היום ותוכחתי לבקרים :
אם אמרתי אספרה כמו הנה דור בניך בגדתי :
ואחשבה לדעת זאת עמל היא בעיני :
עד אבוא אל מקדשי אל אבינה לאחריתם :
אך בחלקות תשית למו הפלתם למשואות :
איך היו לשמה כרגע ספו תמו מן בלהות :
כחלום מהקיץ אדני בעיר צלמם תבזה :
כי יתחמץ לבבי וכליותי אשתונן :
ואני בער ולא אדע בהמות הייתי עמך :
ואני תמיד עמך אחזת ביד ימיני :
בעצתך תנחני ואחר כבוד תקחני :
מי לי בשמים ועמך לא חפצתי בארץ :
כלה שארי ולבבי צור לבבי וחלקי אלהים לעולם :
כי הנה רחיקיך יאבדו הצמתה כל זונה ממך :
ואני קרבת אלהים לי טוב שתי באדני יהוה מחסי לספר כל